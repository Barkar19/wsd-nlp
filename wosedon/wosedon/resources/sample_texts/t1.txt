12 tysięcy metrów nad ziemią i trzech skoczków z szansą na nieoficjalny rekord świata oraz dwa rekordy Europy. 
O godzinie 11 niedaleko Pułtuska na Mazowszu załoga misji Polskiej Stratosfery podejmie próbę wzniesienia się balonem i skoku ze spadochronem w trzyosobowej formacji. 

Jak dowiedział się reporter WP.PL, najprawdopodobniej skok dzisiaj dojdzie do skutku. W ostatniej próbie skoku w listopadzie przeszkodziły warunki atmosferyczne. Na przeszkodzie stanęły chmury i wiatr. 

Ta próba dała nam możliwość sprawdzenia w boju wszystkich założeń. Zwykle trenowaliśmy jakieś elementy a teraz trzeba było w całości wyjechać tak, jakbyśmy startowali - powiedział skoczek. 

Jedna z organizatorek misji Katarzyna Witkowska zwróciła uwagę, że dopiero podczas listopadowej próby cały kilkudziesięcioosobowy sztab misji "Polska Stratosfera" miał okazję spotkać się w jednym miejscu. Podkreśliła, że w przygotowania zaangażowanych było wiele instytucji, między innymi Wojskowy Instytut Medycyny Lotniczej i Polska Agencja Żeglugi Powietrznej. 

Załoga misji Polska Stratosfera chce pobić: rekord Polski w wysokości lotu balonem na ogrzane powietrze, rekord Europy w wysokości opuszczenia statku powietrznego formacją trzyosobową oraz rekord Europy w odległości swobodnego spadania formacją trzyosobową. 

Rekord zostanie sklasyfikowany przez międzynarodową federację aeronautyki FAI - Fédération Aéronautique Internationale. Misja Polska Stratosfera to również próba ustanowienia nieoficjalnego rekordu świata w wysokości skoku z balonu na ogrzane powietrze w trzyosobowej formacji skoczków. 

Ze spadochronem skoczą: Tomasz Kozłowski, Tomasz Witkowski i Arkadiusz Majewski. W górę wzniosą się z nimi piloci balonu: Dariusz Brzozowski i Włodzimierz Klósek. 

Najważniejsze informacje dotyczące przebiegu misji: 
 wznoszenie się balonu na pułap 12 000 metrów: ok. 2 godziny, 
 planowana prędkość spadania formacji: ponad 300 km/h, 
 długość lotu skoczków od opuszczenia balonu do lądowania na ziemi: ok. 6 minut, 
 temperatura na wysokości 12 000 metrów: ok. -58°C, 
 zniżanie się balonu do lądowania: ok. 1 godziny. 
